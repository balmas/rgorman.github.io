<!DOCTYPE html>
<html>
    <head>
        <title></title>
        
        <style>
            
            l::after {
   content:"\a  ";
   white-space: pre;
   }
   
    l.indent { padding-left: 15px; }
    
    [data-leading="scan"] {
    letter-spacing: 5px;
    }
    
    [data-v-type="pentameter"] {
   padding-left: 15px; 
}
    
        </style>
        
    </head>
    <body>
        
        <div data-leading="" n="1">
            <l>Arma gravī numerō violentaque bella parābam</l>
            <l data-v-type="pentameter">Ēdere, māteriā conveniente modīs.</l>
            <l>Pār erat īnferior versus: rīsisse Cupīdō</l>
            <l data-v-type="pentameter">Dīcitur atque ūnum surripuisse pedem.</l>
            <l>'Quis tibi, saeve puer, dedit hoc in carmina iūris?</l>
            <l data-v-type="pentameter">Pīeridum vātēs, nōn tua turba sumus.</l>
            <l>Quid, sī praeripiat flāvae Venus arma Minervae,</l>
            <l data-v-type="pentameter">Ventilet accēnsās flāva Minerva facēs?</l>
            <l>Quis probet in silvīs Cererem rēgnāre iugōsīs,</l>
            <l data-v-type="pentameter">Lēge pharetrātae virginis arva colī?</l> 
            <l>Crīnibus īnsignem quis acūtā cuspide Phoebum</l>
            <l data-v-type="pentameter">Īnstruat, Āoniam Mārte movente lyram?</l>
            <l>Sunt tibi magna, puer, nimiumque potentia rēgna;</l>
            <l data-v-type="pentameter">Cūr opus adfectās, ambitiōse, novum?</l>
            <l>An, quod ubīque, tuum est? tua sunt Helicōnia tempē?</l>
            <l data-v-type="pentameter">Vix etiam Phoebō iam lyra tūta suā est?</l>
            <l>Cum bene surrēxit versū nova pāgina prīmō,</l>
            <l data-v-type="pentameter">Attenuat nervōs proximus ille meōs;</l>
            <l>Nec mihi māteria est numerīs leviōribus apta,</l>
            <l data-v-type="pentameter">Aut puer aut longās cōmpta puella comās.'</l>
            <l>Questus eram, pharetrā cum prōtinus ille solūtā</l>
            <l data-v-type="pentameter">Lēgit in exitium spīcula facta meum,</l>
            <l>Lūnāvitque genū sinuōsum fortiter arcum,</l>
            <l data-v-type="pentameter">'Quod' que 'canās, vātēs, accipe' dīxit 'opus!'</l>
            <l>Mē miserum! certās habuit puer ille sagittās.</l>
            <l data-v-type="pentameter">Ūror, et in vacuō pectore rēgnat Amor.</l>
            <l>Sex mihi surgat opus numerīs, in quīnque resīdat:</l>
            <l data-v-type="pentameter">Ferrea cum vestrīs bella valēte modīs!</l>
            <l>Cingere lītoreā flāventia tempora myrtō,</l>
            <l data-v-type="pentameter">Mūsa, per ūndēnōs ēmodulanda pedēs!</l>
        </div>
        
    </body>
</html>